---
layout: post
category: blog
published: true
title: 'Jihočeští Piráti znají dalších pět kandidátů pro volby do Poslanecké sněmovny Parlamentu ČR'
date: '2021-02-02'
author: Piráti Jihočeský kraj
image: 2020/kandidati-3-2-2021.jpg

description: 'V primárních volbách Pirátů v Jihočeském kraji se lídrem kandidátní listiny pro nadcházející volby do Poslanecké sněmovny Parlamentu ČR stal současný poslanec Lukáš Kolářík. Na dalších místech budou Josef Soumar, Zuzana Kudláčková, Júsuf Traore, Jana Koláříková a Veronika Kovářová.'
tags:
  - Události
  - Volby
---
**V primárních volbách Pirátů v Jihočeském kraji se lídrem kandidátní listiny pro nadcházející volby do Poslanecké sněmovny Parlamentu ČR stal 
současný poslanec Lukáš Kolářík. Na dalších místech budou Josef Soumar, Zuzana Kudláčková, Júsuf Traore, Jana Koláříková a Veronika Kovářová. 
Vzhledem ke spolupráci s hnutím Starostové a nezávislí budou místa na kandidátní listině rozdělena dle koaliční smlouvy.**

*„Jihočeši mě už podruhé postavili do čela kandidátky. Pozici lídra vnímám jako velkou zodpovědnost nejen vůči krajskému sdružení, ale zejména vůči voličům. Chystám se postavit silný tým, 
který bude na podzim útočit na vítězství ve volbách,“* uvedl Lukáš Kolářík ([tisková zpráva z 20. prosince 2020 zde](https://jihocesky.pirati.cz/tiskove-zpravy/lukas-kolarik-lidr-volby-snemovna/). 

Josef Soumar, dvojka na kandidátní listině jihočeských Pirátů, je od roku 2014 členem finančního výboru a od roku 2018 zastupitelem města Písku. 
Od roku 2020 působí také jako zastupitel Jihočeského kraje a člen krajského finančního a hospodářského výboru. Jeho tématy jsou ekonomika, 
investice a rozpočtování. Věnuje se wealth managementu a oblasti investičního a finančního plánování.

*„Děkuji členům Pirátů v Jihočeském kraji za důvěru a volbu mé osoby na kandidátku pro sněmovní volby. Je to pro mě velký závazek a čeká nás jistě i mnoho práce. 
Budu rád, když osobně podpořím změnu na úrovni celostátní politiky, která v mých očích spojením Pirátů a STAN přináší kvalitní kandidáty a konkrétní body programu, 
které dokážeme v nejbližší době zajistit. Mými tématy i nadále zůstává ekonomika, investice a rozpočtování na všech úrovních samosprávných celků,“* okomentoval výsledek primárních voleb Josef Soumar.

Zuzana Kudláčková, další v pořadí na jihočeské pirátské kandidátní listině, je od roku 2018 členkou bytové komise a zastupitelkou v Českých Budějovicích, kde se věnuje sociálním věcem a dostupnému bydlení.

*„Velmi si cením názoru naší jihočeské členské základny, která mě zvolila na třetí místo jihočeské pirátské kandidátky. Čeká nás všechny náročná práce. 
Mou oblastí zájmu je především dostupné bydlení, kterému se věnuji jako zastupitelka, a vězeňství, kde vnímám obrovský deficit. Máme velmi vysoké procento recidivy, 
utíká tu mnoho peněz a lidských zdrojů. Dále se budu věnovat oblasti sociální politiky a exekucí,“* uvedla Zuzana Kudláčková.

Júsuf Traore je městským zastupitelem v Prachaticích. Působil v adiktologických službách, jako metodik primární prevence v pedagogicko-psychologické poradně, následně spolu 
s kolegy založil občanské sdružení s cílem poskytovat komplexní nabídku preventivních služeb pro rodiny s dětmi, kde 5 let zastával role ředitele, 
sociálního pracovníka a lektora. V současné době působí jako vedoucí odboru sociálních věcí, zdravotnictví a školství na městském úřadě ve Vodňanech a 
lektoruje v oblasti sociálně-právní ochrany dětí a školství u vzdělávací agentury Edupol.

*„Jsem velmi vděčný za možnost být součástí týmu, který bude usilovně pracovat na změně ve vedení naší země a který opětovně vnese skutečně demokratické principy do systému 
fungování celého státu. Pokud budu mít možnost, tak já sám bych se rád věnoval sociální oblasti se zaměřením na ochranu dětí,“* řekl ke svému zvolení Júsuf Traore.

Jana Koláříková je v současné době předsedkyní jihočeského krajského sdružení Pirátů, v minulosti již kandidovala na pozici europoslankyně, 
má dlouholeté zkušenosti v oblasti HR z Čech i ze zahraničí a nyní působí na pozici vedoucí Personálního odboru České pirátské strany.

*„Děkuji všem za projevenou důvěru a doufám, že se mi podaří být čelním kandidátům co největší oporou. Čeká nás kampaň, 
která by měla bavit jak nás, tak voliče. Osobně si přeji, aby jejím vyústěním byl co nejlepší volební výsledek. Aby byla vláda této země složena ze stran, 
které jsou demokratické a kterým záleží na tom, aby se lidem v naší zemi žilo dobře. Budoucnost naší země je totiž v rukou nás všech,“* uvedla Jana Koláříková.

Architektka Veronika Kovářová, šestá v pořadí na jihočeské kandidátní listině, je předsedkyní pirátského místního sdružení Strakonicko a od roku 2020 je také zastupitelkou v Jihočeském kraji. 
Jejími obory jsou životní prostředí a územní plánování.

*„Velice bych si přála, aby nadcházející volby obrátily směřování naší republiky k zodpovědnějšímu vedení státu, které našim dětem připraví budoucnost, a nikoliv dluhy. 
Spolupráci mezi jednotlivými patry politiky považuji za základní předpoklad pro to, aby vznikaly zákony, které lidem pomáhají a nehází jim klacky 
pod nohy. Správa obcí, kraje i státu by měla mít stále na paměti, že je placena z veřejných zdrojů, a proto by měla být efektivní, uživatelsky přístupná 
a dlouhodobě udržitelná. Tyto cíle jsou pro naši koalici společné, a proto je mi velkou ctí být součástí týmu,“* reagovala na výsledek primárních voleb Veronika Kovářová.

Na jihočeské kandidátní listině budou dle koaliční smlouvy kandidáti České pirátské strany společně s kandidáty hnutí Starostové a nezávislí, jehož zástupci 
zaujmou po zvolení v primárních volbách druhé a páté místo jihočeské kandidátní listiny, dále se pak budou střídat, tedy v první desítce kandidátů budou ještě na místě sedmém a devátém.



 