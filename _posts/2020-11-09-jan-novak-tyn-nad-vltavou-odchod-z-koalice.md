---
layout: post
category: blog
published: true
title: 'Jan Novák: Nikdy bych nevěřil, že ODS bude vládnout s komunisty'
date: '2020-11-09'
author: Luboš Kudláček
image: 2020/jan_novak.jpg

description: 'Koaliční smlouva nám dává nahlédnout do směřování nové koalice. V zemědělství v některých ohledech nemůžeme čekat překročení stínu politických vazeb minulosti, v jiných koalice čerpá i z pirátského programu.'
tags:
  - Hlášení od kormidel
  - Týn nad Vltavou
---
Piráti byli v koalici v Týně nad Vltavou skoro přesně dva roky. Co se za tu dobu podařilo a proč nyní z koalice odchází? Šlo už od počátku o špatné rozhodnutí do 
koalice vstoupit?

**Honzo, jaká je aktuální situace v Týně nad Vltavou? Kdo je v koalici a kdo v opozici?**

Současná koalice, tedy to, co zbylo po našem odchodu, tvrdí, že platí původní koaliční smlouva, a že je na každém zastupiteli, 
jak bude hlasovat. Reálně je to tak, že jsou domluveni s KSČM.

**To je dost zvláštní. Piráti tedy v koalici nejsou, ale původní smlouva je platná? A co to má společného s KSČM?**

Piráti v koalici nejsou, tu jsme opustili. Ukončili jsme spolupráci a všechny ostatní strany to vzaly na vědomí. Osobně jsem rezignoval k termínu zvolení 
nového radního, ale to se ještě nestalo, takže jsem vlastně pořád radní města. Je to tedy dost nestandardní situace. 

Co se týče KSČM, nikdy bych nevěřil, že ODS s nimi bude vládnout. Ono je to totiž tak, že ostatní strany v opozici současnou koalici nepodpoří, 
v politických věcech s ní hlasují jen zastupitelé KSČM. Jinak by totiž koalice nic neprohlasovala, nic mimo běžných věcí, jako jsou prodeje pozemků a podobně, 
by neschválila.

**Vraťme se ještě k tomu, proč Piráti koalici opustili, tedy proč jsi také rezignoval na post radního. Jak to původně bylo?**

K rezignaci jsem měl několik důvodů. Za prvé byla porušována koaliční smlouva a koaliční dohody. Všechno se točí kolem pana Slepičky, 
který byl minulý rok radou města zvolen jako dočasný „krizový manažer“ do MKCV (Městské centrum kultury a vzdělávání), jinými slovy jako jeho ředitel. 
Původně bylo domluveno, že bude v této, mimochodem dobře placené, funkci dva měsíce a pak vypíšeme výběrové řízení, ale už je tam přes rok a k výběrovému 
řízení i přes naše snahy nedošlo. Zároveň se pan Slepička choval velmi nevhodně nejen vůči zaměstnancům města, bylo to podle nás velmi nemorální a nechtěli 
jsme se na tom podílet.

**Tam došlo ohledně toho pana Slepičky i k nějakému vyšetřování Policií ČR že?**

Ano, je to tak, podával jsem svědectví, ale jsem vázán mlčenlivostí.

**Na začátku, při vzniku koalice, bylo všechno nastaveno dobře? Proč jste do toho jako Piráti šli?**

Myslím si, že ta koaliční smlouva je napsána dobře, ale když ji někdo nedodržuje, tak je to k ničemu. Z dnešního pohledu se dá říct, 
že to chyba byla, měli jsme možná volit jinou koalici. Šli jsme do toho proto, že jsme tam viděli největší potenciál naplnit náš pirátský program, 
bylo to pro nás tehdy z tohoto pohledu nejvýhodnější. Bohužel to tak nedopadlo, ale v té době jsme netušili, že dohody nebudou dodržovány.

**Co bylo dál? Koalice, ODS, Změna 2020, Trikolóra a Tejňáci, tedy vládne v Týně nad Vltavou s podporou KSČM, snažil jsi se s tím ještě něco udělat?**

Pokusili jsme se vyjednat novou koalici složenou z opozičních stran, tedy z KDU-ČSL, ProTejn a Piráty. Pro tuto koalici jsme se snažili získat také starostu města 
Ivo Machálka, ale ten z mého pohledu celé toto vyjednávání využil jen k tomu, aby si vyjednal co nejlepší podmínky u současné koalice. Sliby tam byly, ale nakonec 
i s jeho kolegy zůstal v současné radě s podporou komunistů.

**Co bude dál? Je tedy vše nastaveno, nedá se s tím už nic dělat?**

Je to politika, nikdy nejde říct určitě, jestli s tím jde něco dělat. Koalice je teď hodně slabá, protože musí pořád chodit za zastupiteli z KSČM,
 každé jednání zastupitelstva se musí strachovat, jestli budou všichni. Koalici to stojí spoustu energie, kterou by mohli věnovat občanům města a jeho rozvoji. 
 Město stagnuje, nikam se neposouvá, pravděpodobně ztratíme dva roky úplně zbytečně, bez jakéhokoli pozitivního vývoje. Jako Piráti jsme teď tvrdou, 
 byť konstruktivní opozicí. Uvidíme, jak se bude situace vyvíjet dál.
