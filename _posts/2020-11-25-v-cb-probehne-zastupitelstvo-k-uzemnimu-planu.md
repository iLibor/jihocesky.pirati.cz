---
layout: post
category: blog
published: true
title: 'V Českých Budějovicích proběhne v pátek mimořádné zastupitelstvo k návrhu územního plánu'
date: '2020-11-25'
author: Lukáš Hypša
image: 2020/zadani_planu.jpg

description: 'Piráti zvou širokou veřejnost a upozorňují, že územní plán je důležitý dokument, který značně ovlivní podobu celého města na další desetiletí. A zadání pro jeho novou verzi se právě nyní dostává do finále.'
tags:
  - Zastupitelstvo
  - České Budějovice
  - Lukáš Mareš
  - Události
---
**V pátek 27. listopadu se setkají zastupitelé města Českých Budějovic na mimořádném jednání s jediným bodem programu - schválení zadání územního plánu. 
Piráti zvou širokou veřejnost a upozorňují, že územní plán je důležitý dokument, který značně ovlivní podobu celého města na další desetiletí. 
A zadání pro jeho novou verzi se právě nyní dostává do finále.** 

Místní Piráti se pod vedením Lukáše Mareše na přípravě nového územního plánu dlouhodobě podílí a o celém procesu přehledně informují 
[na speciálním webu](https://cb.pirati.cz/uzemni-plan/) tak, aby si každý mohl návrh zadání prohlédnout a případně k němu napsat svou připomínku. Pirátským zastupitelům, konkrétně Janu Hoškovi 
a Josefu Špakovi, se také povedlo prosadit zveřejnění [materiálu](https://www.c-budejovice.cz/sites/default/files/obsah/Odbory/OUP/UP/Porizovany_UP/anonym_vyhodnoceni_pozadavku_stanoviska_pripominek.pdf) s popisem vypořádání připomínek občanů i institucí, který město předtím poskytovalo jen 
v papírové verzi na radnici a veřejnost k němu tak de facto neměla přístup.

*„Jsme rádi, že územní plán, tento důležitý dokument, který například vymezuje zastavitelné a nezastavitelné plochy, je zase o krok blíž ke své nové podobě. 
Po celou dobu jsme se snažili informovat širokou veřejnost, aby měla možnost v souladu s pirátskými principy zasáhnout do toho, jak se budou České Budějovice 
dále rozvíjet. Nyní uvidíme, jak se k celému zadání územního plánu postaví zastupitelé na pátečním jednání, těšíme se na diskuzi a všechny zveme,“* říká předseda 
zastupitelského klubu Josef Špak.

Přípravu zadání sleduje kromě zastupitelů i člen komise pro životní prostředí Dan Leština, který dodává: *„Komise už na samotném počátku tvorby 
tohoto dokumentu na můj návrh schválila ambiciózní doporučení, co všechno by měl územní plán z hlediska ochrany přírody splňovat. Jsem moc rád, 
že něco zohledněno bylo, ale podle mě by například text mohl jasněji preferovat přírodě blízká opatření na řekách a potocích před technickými úpravami. 
V návrhu by také šlo lépe zohlednit potřeby chráněných živočichů a rostlin. Budeme tedy sledovat, jak se s tím zpracovatel v nadcházejících měsících vypořádá 
(mimo jiné) v těchto ohledech, určitě i s tímto zadáním lze doporučení komise v následující fázi přípravy splnit.“*
