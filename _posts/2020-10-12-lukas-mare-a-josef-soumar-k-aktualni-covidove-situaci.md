---
layout: post
category: blog
published: true
title: 'MUDr. Lukáš Mareš a Josef Soumar k aktuální covidové situaci'
date: '2020-10-12'
author: Lukáš Mareš, Josef Soumar
image: 2020/lm-1210.jpg

description: 'Situace s epidemií nemoci Covid-19 je čím dál vážnější. Nemocných čím dál rychleji přibývá, lůžka v nemocnicích se plní a nejhorší je, že v současné době příliš nevidíme na konec.'
tags:
  - Události
  - Finance
  - Zastupitelstvo
---
Situace s epidemií nemoci Covid-19 je čím dál vážnější. Nemocných čím dál rychleji přibývá, lůžka v nemocnicích se plní a nejhorší je, 
že v současné době příliš nevidíme na konec.

Na jaře jsme situaci brali snad až příliš vážně a možná i proto ještě stále velká skupina lidí současný stav bagatelizuje. 
Bohužel to ničemu příliš neprospívá. Covid-19 není pro mnoho lidí úplně lehká nemoc a to bychom si měli uvědomit všichni. 

O vážnosti situace svědčí i to, že dnes proběhlo setkání zástupců všech klubů zvolených v nedávných volbách do krajského zastupitelstva Setkání proběhlo online a 
zúčastnili jsme se ho i my, Piráti. Společně s ostatními politiky jsme se shodli, že teď není čas na politické půtky a v první řadě musíme zvládnout výzvu, 
která leží před námi. Biologické vlastnosti viru a matematika počtu nakažených je neúprosná, na náš zdravotnický systém se valí vlna covid+ pacientů a musíme 
se s ní vypořádat. 

Kritické bude zajistit dostatek personálu, který se bude starat o pacienty covid+ v různých fázích nemoci a s různými požadavky na intenzitu zdravotní péče. 
V nejbližších dnech proto dojde k omezení plánované péče. Zdravotnických pomůcek máme nyní dost, cílem však bude vyčlenit část kapacity lůžek i personálu 
pro covid+ pacienty. I když proběhne omezení v mnohem menším rozsahu než na jaře, stejně budou lidé, kterým se plánované neakutní výkony odloží. 
Vše je pečlivě zvažováno a všichni pacienti dostanou náhradní termíny.  

Klíčové bude to, co udělá s počtem personálu v nemocnicích a sociálních zařízeních nucené uzavření škol (kromě mateřských). 
To v tuto chvíli nikdo neví. Na jaře nebyl výpadek rodičů nijak zásadní, ale teď je situace nová a všechno může být jinak. 

O pacienty s mírnějším průběhem se mohou starat studenti zdravotně-sociálních oborů VŠ, které již byly osloveny. Jako záloha pak slouží dobrovolníci - laici. 
Budete-li chtít přiložit ruku k dílu, najdete více informací [na této stránce](https://www.kraj-jihocesky.cz/nabor-dobrovolniku-v-jihoceskem-kraji){:target="_blank"}, kde můžete vyplnit i formulář. 
Věřím, že laiků potřeba nebude, ale říká se, že vyhraje ta armáda, která má více záloh.  

Také se začíná se rozjíždět komunikace s příhraničními regiony Rakouska a Německa. Až bude nejhůře, přijde jakákoliv pomoc vhod.

Současná situace bude mít bohužel velký dopad i do ekonomické stránky kraje nejen v roce aktuálním, ale i v letech následujících. 
Bude nutné podrobně a věcně diskutovat všechny projekty, které jsou pro kraj nezbytné a naopak projekty, které budou muset na svou realizaci 
několik let počkat. Svých změn dozná krátkodobý, ale i střednědobý výhled rozpočtu. Cílem je zajistit financování projektů, které jsou v současné chvíli 
ve fázi realizace a podpořit důležité projekty, které mají zajištěna všechna povolení a je možné je realizovat v konkrétním hospodářském období.

Všem občanům přejeme pevné zdraví a děkujeme, že dodržujete všechna důležitá nařízení, která povedou zpět ke standardnímu provozu nemocnic i našeho života v Jihočeském kraji.

Za jihočeské Piráty,

Lukáš Mareš a Josef Soumar
