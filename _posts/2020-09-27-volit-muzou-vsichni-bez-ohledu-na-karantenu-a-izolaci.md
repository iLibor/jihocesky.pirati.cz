---
layout: post
category: blog
published: true
title: 'Volit můžou všichni bez ohledu na karanténu a izolaci'
date: '2020-09-27'
author: Piráti Jihočeský kraj
image: 2020/lm-128-2.jpg

description: 'Zvláštní doba si žádá zvláštní způsoby hlasování v říjnových volbách do zastupitelstev krajů a do Senátu. Vláda o nich rozhodla už v srpnu, aby nebyli diskriminovaní lidé v karanténě a v izolaci kvůli covid-19. Myslela i na to, že některá zařízení krajské hygienické stanice uzavřely.'
tags:
  - Volby 2020
  - Volby
  - Události
---
**Volit můžou všichni bez ohledu na karanténu a izolaci**

Zvláštní doba si žádá zvláštní způsoby hlasování v říjnových volbách do zastupitelstev krajů a do Senátu. Vláda o nich rozhodla už v srpnu, aby nebyli diskriminovaní lidé v karanténě a v izolaci kvůli covid-19. Myslela i na to, že některá zařízení krajské hygienické stanice uzavřely. 

Možnost volit musí mít všichni **bez výjimky**. A to tak, aby se nezvyšovalo riziko nákazy covid-19 a přitom se dramaticky nesnížila volební účast. Co na to zákon?

Podle volebních zákonů jsou karanténa a izolace opatření, která omezují osobní svobodu z důvodu ochrany veřejného zdraví, protože jsou **překážkou** pro uplatnění práva volit. Zatímco v minulosti se to týkalo pouze desítek případů, nyní počítáme s tisícovkami voličů.

Aby nebyla základní práva a svobody občanů u významného počtu voličů ohrožena, schválila vláda zvláštní a **dočasný zákon** pro uvedené volby. Umožní hlasovat i lidem s nařízenou karanténou nebo izolací tak, aby neohrozili **veřejné zdraví**. Týká se to i voličů v pobytových sociálních a výchovných školských zařízeních a nemocnicích, která uzavřely krajské hygienické stanice.

**Barevně odlišné obálky a hlasovací lístky**
Volby do Senátu a krajských zastupitelstev jsou ve stejném termínu. Nejpozději do 29. září dostanete zároveň 2 barevně odlišné **obálky** s hlasovacími lístky. Pokud je ve schránce nenajdete, řeknete si o ně ve volební místnosti, kde se prokážete platným občanským průkazem nebo pasem a obdržíte prázdnou obálku. 
Odejdete za plentu a tam odhlasujete. Do obálky patří hlasovací lístek ve stejné barvě jako obálka, a to **pouze jeden**. Obálku pak před zraky volební komise vhodíte do volební schránky. 

**Volební piškvorky. Kroužkovat nebo křížkovat?**
V krajských volbách se **pouze kroužkuje**, křížky si nechejte na jindy. V senátních nebudete ani kroužkovat, jen si vyberete „svého“ kandidáta.
Do obálky krajských voleb vložíte jen **1 hlasovací lístek** pro politickou stranu, politické hnutí nebo koalici. Můžete na něm **zakroužkovat** až **4 kandidáty**, kterým tím udělíte preferenční hlas. V konečném důsledku se tak i kandidát z nevolitelných zadních pozic může „proskákat“ na pozici volitelnou. Pokud kandidáty nezakroužkujete, dáte automaticky hlas straně a kandidátům na předních místech. Takže čím míň kroužkujete, tím silněji hlasujete pro stranu.

V nadcházejících volbách bude jinak hlasovat „zdravá“ populace a ti, kteří mají covid-19.

**Nemáte žádná covidová omezení?**
1. Odvolte ve stanovených dnech, tedy 2. a 3. října (ve 2. kole senátních voleb 9. nebo 10. října) běžnými způsoby v **určené volební místnosti**. 
2. Odvolte ve stanovených dnech, tedy 2. a 3. října (ve 2. kole senátních voleb 9. nebo 10. října) do **přenosné volební schránky**, ale jenom ze závažných důvodů jako jsou úraz nebo dlouhodobá nemoc. O tuto možnost **musíte požádat** obecní úřad nebo volební komisi.

**I v karanténě a izolaci odvolíte. Na speciálních místech**

Speciální situace a místa si žádají i speciální hlasovací komise. Tvořit je budou **3 vojáci** a zapisovatel jmenovaný krajským úřadem, kteří hlasy také spočítají.
Totožnost prokážete **občankou**, na voličský průkaz nejde volit. Pro jistotu si vezměte **potvrzení** od lékaře nebo z hygieny.
1. Odvolte 30. září (ve 2. kole senátních voleb 7. října) od 7 do 15 hodin **z auta** na stanovišti **(drive-in)** v okrese, kde máte trvalý pobyt. Adresu stanoviště, bude jich celkem 78 jako okresů, najdete na webu vašeho kraje. Stanoviště budou uzpůsobena pro průjezd a jejich vybavení zajistí armáda. Tento způsob je **nejbezpečnější!**
2. Odvolte ve stanovených dnech, tedy 2. a 3. října (ve 2. kole senátních voleb 9. nebo 10. října) do **zvláštní přenosné volební schránky**. Musíte se nejpozději do čtvrtka 1. října do 20 hodin nahlásit na svém krajském úřadě na speciální lince. Telefon a termín, kdy se nahlásit, najdete na webu kraje. 

**Do pobytových zařízení za vámi přijdou**
Pobytová zařízení (domovy důchodců, léčebny dlouhodobě nemocných), která hygienické stanice kvůli covid-19 uzavřely, **navštíví speciální komise** ve stanovených dnech, tedy 1. a 2. října (ve 2. kole senátních voleb 8. nebo 9. října) v době **od 7 do 18 hodin.**

**Dbejte na zvýšenou hygienu**
1. Ústa a nos si zakryjte **rouškou**. Sundat ji můžete pouze tehdy, když vás k tomu vyzve volební komise kvůli ověření totožnosti.
2. Při vstupu do volební místnosti si **vydezinfikujte** ruce. Z toho, že se nakazíte uvnitř, nemějte strach. Prostory budou pravidelně dezinfikované.
3. Dodržujte „zdravé“ **rozestupy** mezi vámi voliči i členy volební komise.
Ochranné a hygienické prostředky pro všechny členy komise pro hlasování poskytne Ministerstvo vnitra **ze svých zásob**.
